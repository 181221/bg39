---
title: Husordensregler
description: Husordensregler for sameiet
---

# Husordensregler for Sameiet Bjerregaardsgate 39

_Vedtatt på sameiermøte den 24.03.2015._

### § 1. Alminnelige ordensregler og ansvar

Følgende husordensregler har til hensikt å skape gode boforhold i sameiet. Utover
reglene henstilles alle beboere til å ta vare på hverandre, og ta ansvar for å bidra til et
rent og ryddig sameie.
Beboere i sameiet er forpliktet til å følge disse husordensreglene, og opptre på en måte
som ikke er til sjenanse ovenfor sameiets øvrige beboere og andre som oppholder seg i
sameiet. Beboer er videre forpliktet til å sørge for at alle som gis adgang til gården følger
ordensreglementet. Beboer og personer som av den enkelte beboer gis adgang til
gården, er i fellesskap ansvarlige for enhver skade som oppstår som følge av brudd på
disse reglene.
Ved vesentlig mislighold av ordensreglementet kan styret iverksette tvangssalg og/eller
utkastelse.

### § 2. Regler om ro i seksjonene

Det skal være ro i boenhetene fra klokken 23:00 til klokken 07:00. Musikk og annen
støyende virksomhet, som oppussing og lignende, skal ikke finne sted etter klokken
21:00 på hverdager og ikke etter klokken 19:00 på lørdager. Støyende virksomhet skal
ikke forekomme på søndager og helligdager.
Beboer er på tross av åpning for støyende virksomhet til enhver tid forpliktet til i minst
mulig grad sjenere andre beboere med støy.
Klage(r) på sjenerende støy fra andre leiligheter må rettes til den aktuelle boenheten.
Hvis ikke dette medfører reduksjon til et akseptabelt støynivå, kan klager rettes til
styret.
Ved fest og andre sammenkomster skal det henges opp synlig nabovarsel i god tid ved
inngangspartiet.

### § 3. Søppel og avfall

Alt av søppel og avfall skal være tilstrekkelig pakket inn og kastes i søppelcontainer på
utsiden av bygningen. Papp og papir skal brettes og legges i egen container bak
søppelhuset. Det skal ikke under noen omstendighet hensettes noen form for avfall ved
siden av containerne. Ved slik aktivitet kan styret viderefakturere kostnad for fjerning
uten advarsel til den aktuelle boenhet.

Det er eiers eget ansvar å fjerne avfall fra oppussing og vedlikehold. Søppelkassene er
ikke beregnet for denne type avfall. Dersom en boenhet plasserer slikt avfall i
fellesområdene eller i området rundt søppelhuset vil dette bli fjernet for eiers regning.
Beboere henstilles også til å etterkomme kommunale krav om avfallshåndtering.

### § 4. Bruk av fellesområde

Med fellesområdet menes alt areal i sameiet, med unntak av boenheter og tildelte boder
tydelig merket med leilighetsnummer.
Alt av gjenstander (møbler, oppussingsavfall, kasser, barnevogner, sykler, kjøretøy og
lignende) som forlates i innvendig fellesområde (etter definisjon over) kan kastes av
styret uten forvarsel. Unntaket fra denne regelen er barnevogner og sykler som kan
settes i eget oppbevaringsrom (MERK: det er ikke tillatt å sette slike gjenstander under
trappeoppgang) og gjenstander hensatt etter avtale med styret. Kostnaden for fjerning
av gjenstander forlatt utenfor tillatte plasser vil bli fakturert den aktuelle boenheten.
Denne regelen vil håndheves strengt som følge av alminnelige påbud og forskrifter fra
brannvesenet.
Det bemerkes spesielt at det ikke er tillatt å lagre andre gjenstander enn sykler og
barnevogner i anvist lagringsrom. Hver boenhet kan maksimalt oppbevare fire tillatte
gjenstander i lagringsrommet.
Utgangsdørene skal alltid være låst. Vær varsom med å åpne ytterdøren for fremmede.
Fellesvaskeriet er et tilbud til alle sameiets beboere. Alle som benytter seg av
fellesvaskeriet plikter å sette seg godt inn i de oppslåtte instruksene. Beboer må påse å
lukke dører, skru av lys, rengjøre maskiner og området etter bruk.
Lufting av leiligheter må ikke foregå mot fellesoppgang, da matlukt og dårlig luft kan
sjenere andre beboere.
Det er absolutt ikke tillatt å røyke i fellesområdene.
Det er ikke tillatt å riste tøy, dørmatter, tepper og lignende fra balkongen.
Sameiet har felles anlegg for internett og TV. Det er ikke tillatt å sette opp private
antenner eller paraboler utenfor egen leilighet eller på taket.
Alle beboere plikter og snarest melde ifra til styret om lekkasjer, skader eller feil som
oppdages i bygningens fellesområder.

### § 5. Bruk av eget boareal

Den enkelte sameier er til enhver tid ansvarlig for bruk og vedlikehold av egen leilighet
på en slik måte at ikke skjødesløshet og manglende vedlikehold forårsaker skader eller
verdiforringelse på andre beboeres leiligheter.

Ved enhver lekkasje i eget boareal er det boenhetens ansvar straks å kontakte kvalifisert
fagmann. Styret skal uten ugrunnet opphold kontaktes hvis lekkasjen kan medføre
skader på andre boenheter.
Beboere med balkong må sørge for å holde avløsslukene rene, slik at det er fritt avløp for
vann.

### § 6. Utleie

Ved utleie er eier av boenheten ansvarlig for at leietaker kjenner til og etterlever
gjeldende husordensregler. Sameier er sammen med leietaker fullt ansvarlig overfor
sameiet for ethvert brudd på husordensreglene og for enhver skade eller ulempe som
leietakere påfører sameiet eller andre beboere.
Ved fremleie er både eier av boenheten og hovedleietaker ansvarlig for at leietaker
kjenner til og etterlever gjeldende husordensregler. Sameier er sammen med
hovedleietaker og leietaker fullt ansvarlig overfor sameiet for ethvert brudd på
husordensreglene og for enhver skade eller ulempe som leietakere påfører sameiet eller
andre beboere.

### § 7. Merking av boder, postkasser og ringeklokker

Ringeklokke og postkasser skal merkes med beboers navn. Den enkelte boenhet
bestiller selv skilt til ringeklokke hos den leverandør sameiet har avtale med. Private
boder skal være synlig merket med leilighetsnummer.

### § 8. Husdyrhold

Husdyrhold tillates etter spesiell avtale med styret. Ved vedvarende sjenanse overfor
naboene, har styret fullmakt til etter eget skjønn å avgjøre i det enkelte tilfellet om
husdyret kan beholdes. Styret kan forlange eventuell fjerning av husdyr med en frist på
3 måneder etter avsendelse av skriftlig varsel til beboer.

### § 9. Dugnadsarbeid

Hver boenhet oppfordres til å delta på dugnader dugnadsarbeid når det inviteres til
dugnad.

### § 10. Endringer

Styret kan når som helst, og med øyeblikkelig virkning, foreta endringer eller tilføyelser
i ordensreglementet dersom dette etter forholdet skulle anses nødvendig.
Ved endring av ordensreglementet skal beboerne i sameiet gis skriftlig varsel.
